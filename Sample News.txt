Actual:Crime

নিহত একরামুল হক নয়ন (৩৬)  শহরের নর্থ বেঙ্গল এলাকার মৃত আছের আলীর ছেলে। ওই এলাকায় ‘আলিফ মেডিকেল স্টোর’ নামে তার একটি ওষুধের দোকান আছে। জেলার সহকারী পুলিশ সুপার (সার্কেল) আদিবুল ইসলাম জানান, মঙ্গলবার রাত সাড়ে ১২টার দিকে শহরের এয়ারপোর্ট এলাকায় ছিনতাইকারীরা নয়নকে কুপিয়ে তার মোটরসাইকেল নিয়ে যায়। ঘটনার পর রাতেই পুলিশ অভিযান চালিয়ে পাঁচ ছিনতাইকারীকে আটক এবং নয়নের মোটরসাইকেলটি উদ্ধার করে বলে জানান তিনি। আদিবুল জানান, নয়ন পরিচিত একজনকে মোটরসাইকেলে করে মহেন্দ্রনগর ইউনিয়নের আমবাড়ী গ্রামে পৌঁছে দিয়ে শহরে ফেরার পথে ছিনতাইকারীর কবলে পড়েন। “ছিনতাইকারীরা নয়নকে আটকে তার মাথায় ধারালো অস্ত্র দিয়ে আঘাত করে। পথচারীরা তাকে উদ্ধার করে রংপুর মেডিকেল কলেজ হাসপাতালে পাঠালে সকালে সেখানে তার মৃত্যু হয়।” ছিনতাকারীদলের বাকি সদস্যদের ধরার চেষ্টা চলছে বলে সহকারী পুলিশ সুপার জানান।


Actual : Economics
অভিহিত মূল্য পরিবর্তনের রেকর্ড তারিখের আগে সোমবার থেকে তিনদিন স্পট মার্কেটে লেনদেন হবে ঢাকা এক্সচেঞ্জে (ডিএসই) তালিকাভুক্ত ১২৭টি কোম্পানির শেয়ার ও মিউচুয়াল ফান্ড। ডিএসই জনসংযোগ কর্মকর্তা শফিকুর রহমান রোববার বিডিনিউজ টোয়েন্টিফোর ডটকমকে এ তথ্য জানিয়েছেন। পুঁজিবাজারে তালিকাভুক্ত সব প্রতিষ্ঠান ও মিউচুয়াল ফান্ডের শেয়ারের অভিহিত মূল্য ১০ টাকা করতে গত ১৫ সেপ্টেম্বর আদেশ জারি করে নিয়ন্ত্রক সংস্থা সিকিউরিটিজ অ্যান্ড এক্সচেঞ্জ কমিশন (এসইসি)। এসইসির আদেশ অনুযায়ী, যেসব প্রতিষ্ঠান ও মিউচুয়াল ফান্ডের শেয়ারের অভিহিত মূল্য ১০ টাকা নয়, তাদের জন্য আগামী ১ ডিসেম্বর রেকর্ড তারিখ নির্ধারণ করা হয়েছে। আর ৪ ডিসেম্বর থেকে ১০ টাকা অভিহিত মূল্যে সব প্রতিষ্ঠান ও মিউচুয়াল ফান্ডের শেয়ার লেনদেন হবে। বর্তমানে ডিএসইতে মোট তালিকাভূক্ত কোম্পানি ও মিউচুয়াল ফান্ডের সংখ্যা ২৭১টি। এরমধ্যে ১০ টাকা অভিহিত মূল্যের কোম্পানি ও মিউচুয়াল ফান্ড রয়েছে ১৩৩টি। বাকি ১২৪টি কোম্পানির শেয়ার ও ১৪টি মিউচুয়াল ফান্ডের অভিহিত মূল্য পরিবর্তন করে ১০ টাকা করতে হবে। এই ১৩৮টি কোম্পানি ও মিউচয়াল ফান্ডের মধ্যে ১১টি কোম্পানি ‘জেড’ ক্যাটাগরির হওয়ায় তারা আগে থেকেই স্পট মার্কেটে লেনদেন হচ্ছে। রেকর্ড তারিখ নির্ধারিত থাকায় বৃহস্পতিবার এই ১৩৮টি কোম্পানির শেয়ার ও মিউচুয়াল ফান্ডের লেনদেন হবে না। রেকর্ড তারিখের আগে ‘এ’, ‘বি’ ও ‘এন’ ক্যাগারির কোম্পানির তিন দিন এবং ‘জেড’ ক্যাটাগরির ৯ দিন স্পট মার্কেটে লেনদেন হওয়া বাধ্যতামূলক। বিডিনিউজ টোয়েন্টিফোর ডটকম/আরবি/এসইউ/১৯২১ঘ.  

Actual: Entertainment

একটি টিভি চ্যানেলের আমন্ত্রণে একটি লাইভ অনুষ্ঠানে গান করতে ঢাকায় আসছেন ভারতীয় কণ্ঠশিল্পী শ্রীকান্ত আচার্য্য। তিনি ১৩ আগস্ট চ্যানেলটির অনুষ্ঠানে গাইবেন বলে জানিয়েছেন অনুষ্ঠানটির প্রযোজক সুমন সাহা। সুমন গ্লিটজকে বলেন, “এবারের ঈদে দেশটিভির দর্শকদের বাড়তি আনন্দ দিতেই আমরা এই লাইভ অনুষ্ঠানটির আয়োজন করেছি। রাতের বিশেষ লাইভ অনুষ্ঠানে তিনি গান করবেন। অনুষ্ঠানে অংশ নেওয়ার পরে তিনি কলকাতায় ফিরে যাবেন।” চ্যানেলটির সূত্রে আরও জানা গেছে, এ ধরনের আরও দুটি লাইভ অনুষ্ঠানের আয়োজন করছেন তারা। অন্য দুটি লাইভে গান করবেন লোপামুদ্রা মিত্র ও অনুপম রায়।  


Actual: Politics

১ এর কমান্ডার কিসমৎ হায়াত সহ র‌্যাব বেশ কয়েকজন র‌্যাব সদস্যও রয়েছেন ফটকের সামনে। খালেদা জিয়ার একান্ত সচিব সালেহ আহমেদ প্রিন্স বিডিনিউজ টোয়েন্টিফোর ডটকমকে বলেন, “আমার ঢোকার অনুমতি রয়েছে। কিন্তু পুলিশ এমনভাবে দাঁড়িয়ে আছে যে আমি যেতেই পারছি না।” বাড়ির সামনে এক প্লাটুন ছাড়াও রাস্তার ওপর রয়েছে এ প্লাটুন নারী পুলিশ। আর সড়কের প্রবেশপথসহ পুরো এলাকায় মোতায়েন করা হয়েছে আরো ছয় প্লাটুন পুলিশ। বাড়ির সামনে একটি জলকামানও রাখা হয়েছে। বাড়ির সামনে দুটো ও রাস্তায় গলির মুখে তিনটি বালিবোঝাই ট্রাক আড়াআড়িভাবে রেখে রাস্তা বন্ধ করে দেয়া হয়েছে। অবশ্য গুলশানের ওসি রফিকুর ইসলাম বলছেন, নষ্ট হয়ে ওভাবে দাঁড়িয়ে আছে ট্রাকগুলো। খালেদা জিয়ার প্রটোকলের পুলিশ প্রত্যাহার করে নেয়া হয়েছে বলে বিএনপি নেতারা অভিযোগ করলেও সকাল থেকেই তাদের দায়িত্ব পালন করতে দেখা গেছে।  রোববার নয়া পল্টনে বিএনপি কার্যালয়ের সামনে সমাবেশের অনুমতি দেয়নি পুলিশ। তবে হাফিজ শনিবার সন্ধ্যায় সংবাদ সম্মেলনে বলেছেন, সকাল থেকে তারা সমাবেশ শুরু করবেন এবং খালেদা জিয়া যে কোনো সময় এতে যোগ দেবেন।  খালেদা জিয়া একদিন আগে এক ভিডিও বার্তায় তিনি উপস্থিত হতে না পারলেও সমাবেশ চালিয়ে যাওয়ার আহ্বান জানান। সেইসঙ্গে সরকারের পতন না হওয়া পর্যন্ত আন্দোলন চালিয়ে যেতে বলেন তিনি।    


Actual: Opinion
 ফরাসি সম্রাট নেপোলিয়ান নাকি একবার তাঁর এক সহযোগীকে বলেছিলেন, ‘আমাকে কেউ ফ্ল্যাটারি (তোষামোদ) করতে পারবে না।’ তদুত্তরে সহযোগী বললেন, ‘আমি আগামীকাল সকালে এসে এর জবাব দেব।’ পরদিন সকালে এসেই তিনি বললেন, ‘স্যার, আমি কাল সারা রাত বসে বসে চিন্তা করেছি—সত্যিই আপনার মতো ব্যক্তিকে কেউ ফ্ল্যাটারি করতে পারবে না।’ নেপোলিয়ান তখন হেসে ফেলে বলেছিলেন, ‘নাউ আই অ্যাম ফ্ল্যাটারড; আমাকে এখন তোষামোদ করা হলো।’ আর এ জন্যই বুঝি বলা হয়ে থাকে যে আপনি যদি কোনো একজন ব্যক্তিকে কীভাবে তোষামোদ করতে হবে ভেবে পান না, তাহলে তাঁকে বলুন, তিনি এমন একধরনের ব্যক্তি, যাঁকে তোষামোদ করা যায় না। তো তোষামোদ জিনিসটা কী? পেঙ্গুইন ডিকশনারি অব জোকস অনুসারে তোষামোদ হচ্ছে বেঠিক কারণে সঠিক কথাটা বলার কলাকৌশল। অথবা বলা যেতে পারে, তোষামোদ হচ্ছে অন্যরা নিজেদের সম্পর্কে যা ভাবেন, সম্পূর্ণ ওই রূপ তাঁদের বলা। অন্য কথায়, তোষামোদ হচ্ছে আপনি নিজের সম্পর্কে যা ভাবেন, ঠিক তদ্রূপ অন্যের কাছ থেকে আপনার সম্পর্কে শুনতে পাওয়া। আর বিশ্বের বহু জ্ঞানীগুণী ব্যক্তি তোষামোদ সম্পর্কে অনেক সরস কথা বলে গেছেন। এই যেমন বার্নার্ড শ বলেছেন, ‘মানুষকে যা সন্তুষ্ট করে তা হচ্ছে, আপনি তাঁকে তোষামোদের যোগ্য ভাবছেন।’ আদলাই স্টিভেনসন বলেছেন, ‘আমি মনে করি, তোষামোদ কাউকে আঘাত করে না—অর্থাৎ আপনি যদি ওটাকে নিঃশ্বাসের সঙ্গে গ্রহণ না করেন।’ হাসির রাজা মার্ক টোয়েনও বলেছেন, ‘আমি আমার সম্পর্কে একটি প্রশংসাসূচক কথা উদরস্থ করে দুই মাস বেঁচে থাকতে পারব।’ অজ্ঞাতনামা আরেকজন বলেছেন, ‘তোষামোদ হচ্ছে সুগন্ধির মতো, আপনাকে ওটার ঘ্রাণ নিতে হবে, গলাধঃকরণ করা চলবে না।’ তো তোষামোদের উপকারিতা কী কী জানতে চান? তাহলে এতৎপরবর্তী চুটকি গল্পত্রয়ের প্রতি মনোনিবেশ করেন: মহিলা (যাত্রীভর্তি টাউনবাসে দাঁড়ানো অবস্থায় ছেলেবন্ধুর প্রতি): ‘আশা করছি, বসে থাকা কোনো ভদ্র হ্যান্ডসাম ইয়াংম্যান দাঁড়িয়ে আমাকে বসতে দেবেন।’ সঙ্গে সঙ্গে তিন যুবক দাঁড়িয়ে গেলেন। সাংবাদিক: ঘরে ঘরে ঘুরে জিনিসপত্র বিক্রির সেলসম্যান হিসেবে আপনার অভাবিত সাফল্যের কারণ কী? সেলসম্যান: যখন কোনো গৃহকর্ত্রী দরজা খুলে দেন, তখন আমার দ্বারা উচ্চারিত প্রথম পাঁচটি শব্দ—আপা, আপনার আম্মা ঘরে আছেন? স্ত্রী: ওগো, তুমি আবারও ভুলে গেছ যে আজ আমার জন্মদিন। স্বামী: ডার্লিং, কী করে স্মরণ রাখি বলো? তুমি এক বছরে একটুও বদলাওনি, বরং আগের চেয়ে আরও সুন্দরী হয়েছ। প্রসঙ্গত, স্ত্রীকে খুশি করার জন্য নির্দোষ মিথ্যা বলা সব মতেই সিদ্ধ। সে যাহোক, তোষামোদের সমার্থ বাংলা শব্দ হচ্ছে ‘চাটুকারিতা’ ও ‘চামচাগিরি’। ষাটের দশকের প্রথমার্ধে আমরা যখন ঢাকা বিশ্ববিদ্যালয়ের ছাত্র, তখন পত্রিকায় প্রতিবেদন বেরিয়েছিল: তৎকালীন পাকিস্তান মুসলিম লীগের কতিপয় চামচা যখন সরকারের খয়ের খাঁ-গিরি করতে গিয়ে লাহোরের একটি জনবসতিপূর্ণ রাস্তা দিয়ে মিছিল সহকারে যাচ্ছিল, তখন গৃহিণীরা চামচ হাতে উঁচিয়ে ধরে রাস্তায় একযোগে বেরিয়ে এসে তাদের ব্যঙ্গবিদ্রূপ করেন। পত্রিকার পাতায় ছবিসহ প্রতিবেদনটি পেড় আমরা তখন বিষয়টিকে খুব উপভোগ করেছিলাম। আর কিশোর বয়সে যখন কলেজে অধ্যয়ন করতাম, তখন তৎকালীন ইংরেজি দৈনিক পত্রিকা মর্নিং নিউজ-এর ‘থট ফর টুডে’ কলামে লেখা পড়েছিলাম, ‘ফ্ল্যাটারি করাপ্টস বোথ দ্য রিসিভার অ্যান্ড দ্য গিভার’, অর্থাৎ তোষামোদ গ্রহীতা ও দাতা উভয়কেই কলুষিত করে। ওটা ছিল মনে সহজে দাগকাটা তথা প্রভাবিত হওয়ার বয়স। পরবর্তী সময়ে বিশ্ববিদ্যালয়ে ইংরেজি সাহিত্যে অনার্স পড়তে এসে শেক্সপিয়ারের নাটক কিং লিয়ার পাঠ করে জেনেছিলাম: রাজা তাঁর তিন মেয়ের কাছে জানতে চাইলেন, তারা কে তাঁকে কতখানি ভালোবাসে। বড় দুই মেয়ে তোষামোদ করে বলল যে তারা তাঁকে তাদের প্রাণের চেয়েও বেশি ভালোবাসে; কিন্তু কনিষ্ঠ মেয়েটি বলে ফেলল, সে তাঁকে বাবা হিসেবে যতটুকু ভালোবাসার, ঠিক ততটুকুই ভালোবাসে; এর চেয়ে বেশিও নয়, কমও নয়। রাজা রাগান্বিত হয়ে তাঁকে উত্তরাধিকার থেকে বঞ্চিত করে বসলেন ও বড় দুই মেয়েকে পুরস্কৃত করলেন। কিন্তু অতঃপর রাজার জীবনে হঠাৎ দুর্যোগ নেমে এলে পর বড় দুই মেয়ে তাঁকে দূর দূর করে তাড়িয়ে দিলেও তাঁর কনিষ্ঠ মেয়েই তাঁকে যত্ন-আত্তি করে বাঁচিয়ে রেখেছিল। এবং তোষামোদ কাকে বলে, ইহা কত প্রকার ও কী কী—এ ব্যাপারে যদি সম্যক ধারণা নিতে চান, তাহলে আপনাকে যেতে হবে রাজধানীর শেরেবাংলা নগরে অবস্থিত স্থপতি লুই কানের ডিজাইন করা সুরম্য অট্টালিকাটির অভ্যন্তরে অথবা চোখ রাখতে হবে সংসদ টিভি চ্যানেলে। ওখানে সম্মানিত সাংসদেরা মওকা পেলেই, বিশেষ করে প্রশ্নোত্তর পর্বে প্রশ্ন উত্থাপনকালে, প্রশ্ন করার আগে রাষ্ট্রের সর্বোচ্চ নির্বাহীর—চাই তিনি রাষ্ট্রপতি হোন কিংবা প্রধানমন্ত্রী হোন—গুণকীর্তন করতে লেগে যান, যে কারণে স্পিকারকে বারংবার বলতে হয়, ‘অনুগ্রহপূর্বক আপনার প্রশ্ন ফর্মুলেট করুন।’ শেষ করতে চাই এ-সংক্রান্ত প্রাচীন গ্রিক দার্শনিক ডায়োজেনেসের বহুল কথিত সেই উপাখ্যানটি দিয়ে—সেই ডায়োজেনেস, যিনি গুহার সামনে বসে রোদ পোহানোকালে দিগ্বিজয়ী বীর আলেকজান্ডারের ‘আপনার জন্য আমি কী করতে পারি’ জিজ্ঞাসার জবাবে বলেছিলেন, ‘কিছুই করার দরকার নেই। আমি রোদ পোহাচ্ছিলাম, আপনি সূর্য আড়াল করে দাঁড়িয়ে আছেন; একটু সরে গেলেই হয়।’ ডায়োজেনেস অত্যাচারী রাজা ডেনিসের তোষামোদ না করে খুব সাদাসিধা জীবন যাপন করতেন; অন্যদিকে এরিস্টিপাস নামক তাঁর সমসাময়িক আরেক দার্শনিক রাজাকে তোষামোদ করে জৌলুশপূর্ণ জীবন যাপন করতে থাকেন। তো একদিন এরিস্টিপাস ডায়োজেনেসকে শুধু শাক দিয়ে রুটি খেতে দেখে যখন বললেন, রাজাকে তোষামোদ করে চললে আজ আপনাকে শুধু শাক দিয়ে রুটি খেতে হতো না। তখন ডায়োজেনেস নাকি জবাব দিয়েছিলেন, ‘আর আপনি যদি শুধু শাক দিয়ে রুটি খাওয়া শিখতেন, তাহলে অত্যাচারী রাজাকে আপনার তোষামোদ করে চলতে হতো না।’ পাদটীকা: বন্ধুর সমালোচনা শত্রুর তোষামোদের চেয়ে শ্রেয়। আতাউর রহমান: রম্যলেখক, ডাক বিভাগের সাবেক মহাপরিচালক৷   


Actual: Accident
আরিচা মহাসড়কে এ দুর্ঘটনা ঘটে। নিহত মজিবুর রহমান (৩২) কুড়িগ্রাম জেলার রৌমারী থানার গোলাবাড়ি এলাকার আব্দুল হাইয়ের ছেলে। অপর আরোহীর রতন মিয়াকে (২৪)। মোটরসাইকেলে করে তারা ঢাকার দিকে যাচ্ছিলেন। প্রত্যক্ষদর্শীদের বরাত দিয়ে এসআই আশিষ বিডিনিউজ টোয়েন্টিফোর ডটকমকে বলেন, সকালের দিকে ব্যস্ত সড়কে মোটরসাইকেলটি দ্রুতবেগে এসে ‘ডিভাইডারে’ ধাক্কা খায়। এ সময় তারা রাস্তার বিপরীত দিকে ছিটকে পড়লে দ্রুতগতির একটি বাস চাপা দেয়। গুরুতর অবস্থায় তাদের হাসপাতালে নেয়া হলে মজিবুরকে মৃত ঘোষণা করেন চিকিৎসক। আশঙ্কাজনক অবস্থায় রতনকে ঢাকার পঙ্গু হাসপাতালে নিয়ে যাওয়ার পথে তিনিও মারা যান।  